---
layout: page
title: "Excursio-ohjesääntö"
---
### Automaatio- ja systeemitekniikan killan excursio-ohjesääntö

**1§ Excursiosääntöjen pätevyys**

Nämä excursiosäännöt koskevat kaikkia Automaatio- ja systeemitekniikan killan (jatkossa kilta) excursioita ja niille osallistuvia henkilöitä, ja niiden tarkoituksena on taata kaikille excursiolle jonottajille ja osallistujille tasapuolinen kohtelu sekä antaa suuntaviivat excursion järjestämiselle.

**2§ Killan excursiolle oikeutetut**

Killan järjestämille excursioille ovat oikeutettuja osallistumaan kaikki killan jäsenet poislukien henkilöt, jotka ovat excursiokiellossa tai mustalla listalla. Killan hallitus tai excursiomestari voi myös erikseen myöntää tai evätä luvan osallistua killan excursiolle.

**3§ Killan excursiot**

Excursio on tutustumismatka johonkin kiinnostavaan kohteeseen. Killan excursioita ovat kaikki sellaiset vierailut ja matkat, joiden järjestämisessä kilta on osallisena.

**4§ Excursiomestari**

Excursiomestari vastaa excursion järjestämisestä ja killan excursioperinteiden ja -tapojen säilyttämisestä sekä anoo tarvittaessa lakinkäyttöoikeuden. Excursiomestarina toimii killan kokouksen tai hallituksen nimeämä tai excursiotoiminnasta vastaavan toimikunnan keskuudestaan valitsema henkilö. Excursiomestarilla ja hallituksella on oikeus päättää excursioon liittyvistä asioista tämän ohjesäännön puitteissa. Erimielisyyksissä hallituksen kanta ratkaisee.

**5§ Ilmoittautuminen excursiolle**

Excursion ajankohta, kiintiöt ja ilmoittautumisen avautumisaika on pyrittävä ilmoittamaan viimeistään seitsemän (7) vuorokautta ennen ilmoittautumisen avautumista. Ilmoittautuminen excursiolle tapahtuu kirjoittamalla nimi ilmoittautumislistaan, jota pidetään killan kiltahuoneella tai muulla ennalta ilmoitetulla tavalla. Jos varsinainen ilmoittautumislista täyttyy, on excursiomestarin laadittava vähintään kiintiön suuruinen varasijalista. Ilmoittautumislistassa mainitaan ko. excursion excursiomestarin yhteystiedot ja ilmoittautumisen sulkeutumisaika. Ilmoittautujan tulee täyttää kaikki ilmoittautumisessa vaaditut tiedot ennen ilmoittautumisen sulkeutumista. Excursiomestari voi hylätä puutteelliset tai virheelliset ilmoittautumiset.

**6§ Kiintiöt excursioille**

Excursiomestari tai killan hallitus päättää yhteistyössä excursiokohteen kanssa kiintiöt jokaiselle excursiolle erikseen. Excursiokohteen järjestäneellä henkilöllä on oikeus osallistua excursiolle jonottamatta. Hallitus voi myös tapauskohtaisesti päättää, että excursion järjestämiseen osallistuva henkilö voi jonottamatta osallistua excursiolle.

**7§ Excursiolle jonottaminen**

Jonotus killan excursioille tapahtuu ensisijaisesti kiltahuoneella tai kiltahuoneen ollessa suljettuna kiltahuonetta läheisimmällä ulko-ovella. Excursiomestarin päätöksellä jonotus voidaan järjestää myös muussa tilassa, jonne kiltalaisilla on vapaa pääsy.

Mikäli joku excursiolle mukaan haluava päättää aloittaa jonottamisen, tulee hänen ilmoittaa jonotuspaikalla, että jonotus on alkanut. Jonotuksen aloittaja tai jonotuslistalla ensimmäisenä oleva pitää yllä kyseisen excursion kiintiöiden mukaista jonotuslistaa.

Jonossa pysymistä kontrolloidaan nimenhuudolla, jonka voi pitää kuka tahansa jonossa oleva, kuitenkin aikaisintaan 15 minuutin kuluttua edellisestä nimenhuudosta. Mikäli joku jonottajista ei ole paikalla kahdessa perättäisessä nimenhuudossa, hänet poistetaan jonosta. Mikäli henkilö on estynyt jonottamasta, voi hän hankkia itselleen sijaisjonottajan, joka ei jonota itselleen paikkaa ko. excursiolle. Kukin jonossa oleva voi jonottaa vain yhtä paikkaa kerrallaan.

Excursioille, joiden ilmoittautumislistaa ylläpidetään internetissä tai sähköpostitse, ei voi jonottaa, ellei excursiomestari niin päätä tai joko kymmenen (10) excursiolle osallistumaan oikeutettua henkilöä tai kolmasosa (1/3) killan jäsenistä sitä hallitukselta kirjallisesti vaadi vähintään viisi (5) vuorokautta ennen ilmoittautumisen avautumista. Excursiomestarin tulisi pyrkiä huolehtimaan siitä, että kiltahuoneelta löytyy aina valmiita jonotuslistapohjia.

**8§ Excursioiden rahoitus**

Excursioiden tarkoituksena ei ole tuottaa merkittävää voittoa eikä myöskään merkittävää tappiota. Maksullisten excursioiden ilmoittautumislistan yhteydessä voidaan ilmoittaa vähimmäislähtijämäärä, jonka toteuduttua excursion hintaa ei voida korottaa. Mikäli vähimmäislähtijämäärä excursiolle ei tule täyteen, on kilta oikeutettu perimään lisämaksun excursiolle lähteviltä.

**9§ Ilmoittautumisen peruminen**

Ilmoittautumisensa excursiolle voi perua ennen ilmoittautumisajan päättymistä. Ilmoittautumisen voi perua ilmoittautumisen päättymisen jälkeen vain sopimalla asiasta excursiomestarin kanssa.

**10§ Excursiolta poisjäänti**

Excursiolle hyväksytyn ja siltä poisjääneen henkilön, joka ei ole perunut lähtöään ennen ilmoittautumisajan päättymistä, voi killan hallitus määrätä maksamaan excursiohinnan tai sen osan.

**11§ Käyttäytyminen excursiolla**

**11.1. Yleistä**

Jokainen excursion osallistuja on itse vastuussa omasta käytöksestään. Excursiolle lähtevän tulee muistaa, että hän edustaa kiltaa sekä koko teekkarikuntaa. Henkilön, joka excursiolla ollessaan likaa tai tuhoaa excursiokohdetta, kulkuvälinettä tai majapaikkaa, käyttäytyy väkivaltaisesti tai muuten tuottaa kohtuutonta häiriötä tai haittaa, voi killan hallitus määrätä excursiokieltoon. Lievemmistä käyttäytymishäiriöistä voi killan hallitus antaa excursiovaroituksen. Excursiolla aiheuttamansa vahingot korvaa asianomainen itse. Toistuvista vakavista excursiosääntöjen rikkomisista voidaan äärimmäisenä rangaistuksena määrätä henkilö toimitettavaksi kädettömäksi orjaksi Unkariin.

Excursiomestari tai hallitus voi lisäksi määrätä yksittäisen excursion luonteen mukaan erityisiä sääntöjä, joista heidän tulee ennen excursion alkua tiedottaa.

**11.2. Matkapuhelimet excursiolla**

Mikäli excursiolla mukana olevan henkilön kännykkä soi häiritsevästi (excursiosta vastaava määrittelee häiritsevyyden epäselvässä tilanteessa) on kyseinen henkilö velvollinen korvaamaan jokaiselle paikalla olevalle excursiolle osallistujalle keskivahvuisen mallasjuoman tahi muun vastaavan virvokkeen. Häiritseväksi tulkitaan kännykän sointi mm. kalvosulkeisissa tai tuote-esittelyn yhteydessä. Mikäli kännykkä on äänettömällä ja käyttäjä vastaa siihen siten, että vierustoveri kuulee tämän puhuvan siihen, on tämä myös häirintää. Korvaus on suoritettava ensimmäisen sopivan paikan tullen. Vain excursiosta vastaava excursiomestari, yrityssuhdetoimikunnan jäsen tai killan puheenjohtaja pj voi armahtaa syyllisen. Excursiomestarin tai yrityssuhdetoimikunnan jäsenen voi vapauttaa korvauksesta vain killan puheenjohtaja. Killan puheenjohtaja voidaan vapauttaa korvauksesta vain excursiolle osallistujien yksinkertaisella enemmistöllä tehdyllä päätöksellä.

**12§ Excursiorangaistukset**

Excursiorangaistukset ovat excursiokielto, excursiovaroitus ja Unkari. Henkilöistä, joilla on maksamattomia excursiomaksuja, pidetään listaa, jota kutsutaan mustaksi listaksi. Rangaistuksista päättää killan hallitus. Rangaistusta määrättäessä on asianomaisille annettava mahdollisuus tulla kuulluksi asiassa. Kaikista rangaistuksista on toimitettava päätös kirjallisena viipymättä rangaistulle. Päätöksestä voi valittaa.

**12.1 Excursiokielto**

Killan hallitus voi määrätä excursiokiellon kohdan 11 mukaisesti. Excursiokielto on määräaikainen, kuitenkin enintään vuoden mittainen. Kielto on voimassa jo heti seuraavalla excursiolla.

**12.2 Excursiovaroitus**

Killan hallitus voi antaa excursiovaroituksen kohdan 11 mukaisesti. Excursiovaroitus annetaan määräajaksi, kuitenkin enintään vuodeksi. Varoitus on voimassa jo heti seuraavalla excursiolla. Henkilön, jolle killan hallitus antaa excursiovaroituksen voimassaoloaikana toisen varoituksen, katsotaan saaneen excursiokiellon, joka määrätään kohdan 12.1 mukaisesti.

**12.3 Musta lista**

Henkilön, jolla on maksamattomia excursiomaksuja, voi killan hallitus asettaa mustalle listalle. Tällöin henkilöllä ei ole oikeutta osallistua killan excursioille. Mustalta listalta pääsee pois maksamalla kaikki rästissä olevat excursiomaksut.

**12.4 Unkari**

Henkilö, joka toistuvasti excursioiden tai niihin liittyvien valmistelujen aikana tai excursioiden jälkeen häiritsee muiden elämistä voidaan hallituksen päätöksellä määrätä toimitettavaksi kädettömäksi orjaksi Unkariin. Rangaistuksen edellytyksenä ovat toistuvat excursiosääntöjen rikkomukset tai maksuhäiriöt. Asianomainen on itse vastuussa toimituksesta aiheutuvista kuluista sekä kädettömyyden toteuttamisesta.

**13§ Säännöissä määräämättömät asiat**

Niistä asiosta, joista säännöissä ei ole määrätty, päättää killan hallitus.

---
<br>
Tämä excursio-ohjesääntö on vahvistettu Automaatio- ja systeemitekniikan kilta ry:n kokouksessa 2.10.2013 ja se on tullut voimaan välittömästi.