---
layout: page
title: "Merkkiohjesääntö"
---
### Automaatio- ja systeemitekniikan killan merkkiohjesääntö

**1§**

Pränikkä on Automaatio- ja systeemitekniikan killan (myöhemmin kilta) virallinen rintamerkki. Se on laadultaan Kultainen, Hopeinen, Pronssinen tai hopeisenvärinen Hallituspränikkä. Kultaista Pränikkää käytetään kiinnitettynä violettiin nauhaan. Kultainen Pränikkä on halkaisijaltaan 22 mm. Hopeinen Pränikkä on halkaisijaltaan 18 mm. Pronssinen ja Hallituspränikkä ovat halkaisijaltaan 11 mm.

**2§**

Killan sekä nykyisillä että entisillä varsinaisilla, ulko- ja kannatusjäsenillä on oikeus halutessaan käyttää Pronssista Pränikkää.

**3§**

Killan sekä nykyisillä että entisillä hallituksen jäsenillä ja sekä nykyisillä että entisillä oltermanneilla on oikeus halutessaan käyttää Hallituspränikkää.

**4§**

Hopeinen Pränikkä voidaan myöntää killan nykyiselle tai entiselle varsinaiselle, ulko- tai kannatusjäsenelle toiminnasta killan tarkoitusperien hyväksi. Hopeisia Präniköitä voidaan vuosittain myöntää enintään viisi (5) kappaletta ja ne luovutetaan killan vuosijuhlassa. Tästä voidaan kuitenkin tehdä poikkeus, mikäli killan hallitus päättää siitä yksimielisesti.

**5§**

Kultainen Pränikkä voidaan myöntää killan nykyiselle tai entiselle varsinaiselle, ulko- tai kannatusjäsenelle erityisen esimerkillisestä ja ansiokkaasta pitkäaikaisesta toiminnasta killan tarkoitusperien hyväksi. Kultaisia Präniköitä voidaan vuosittain myöntää enintään kaksi (2) kappaletta ja ne luovutetaan killan vuosijuhlassa. Tästä voidaan kuitenkin tehdä poikkeus, mikäli killan hallitus päättää siitä yksimielisesti. Myös killan kunniajäsenet ovat oikeutettuja käyttämään Kultaista Pränikkää.

**6§**

Hopeista ja Kultaista Pränikkää ehdottaa killan varsinainen jäsen hallituksen varapuheenjohtajan kokoamalle ansiomerkkityöryhmälle. Työryhmä tekee esitykset Kultaisten ja Hopeisten Präniköiden saajista hallitukselle, joka joko hyväksyy ne vähintään kahden kolmasosan (2/3) ääntenenemmistöllä tai palauttaa hylkäämänsä esitykset työryhmän valmisteltavaksi. Minkään Pränikän myöntämisen ehtona ei ole aiemmin myönnetty toisen Pränikän käyttöoikeus.

**7§**

Akateemisissa juhlissa Präniköitä käytetään akateemisten kunniamerkkien tavoin. Samanaikaisesti saa käyttää vain yhtä Pränikkää. Henkilö voi käyttää mitä vain hänelle myönnettyä Pränikkää.

**8§**

Pränikkää myydään vain sen käyttöön oikeutetuille henkilöille. Pränikän hinnan vahvistaa killan hallitus.

**9§**

Pränikkää on aina kohdeltava sen arvoa kunnioittavasti. Killan hallitus voi evätä määräajaksi tai toistaiseksi Pränikän käyttöoikeuden henkilöltä, joka toistuvasti ja törkeällä tavalla on halventanut Pränikkää, eikä ole ottanut huomautuksista ojentuakseen.

**10§**

Niistä asioista, joista säännöissä ei ole määrätty, päättää killan hallitus.

---
<br>
Tämä merkkiohjesääntö on vahvistettu Automaatio- ja systeemitekniikan kilta ry:n kokouksessa 19.10.2016 ja se on tullut voimaan välittömästi.